DE EMENDAT. TEMPORVM LIB. II. 101

(A) a patribus notatur edito in lucem puero, & in libro aliquo scribitur. Explicito animali duodecimo, hoc est, anno duodecimo, rursus ad primum signum, hoc est, Leonem reditur. Haec diserte Polus Venetus. Ex quibus non solum docetur vsus Dodecaeteridos, sed etiam apparet non per omnia illas nationes in nominibus animalium conuenire. Nam Bos siue Taurus, est quidem secundus annus tam in Tartarica, quam in nostra Dodecaeteride. Sed Draco est tertius Tartaricae, cum sit quintus nostrae. Canis est penultimus nostrae, & quartus Tartaricae. Leo vero est primus Tartaricae, qui in nostra nusquam locum habet. Ignatius Patriarcha Antiochenus, vir perfectissimus, neque enim aliter eum vocare possum, cum fuerit doctrinae , virtutumque omnium (B) absolutissimum exemplar, is igitur summus vir ad me scribens anno Christi 1581, monebat eum annum esse sextum illius Dodecacteridis, & cognominem Serpentis. Adducerem etiam eius verba, nisi vererer ea deterere culpa ingenij. Neque enim Latine assequar, quae ille elegantissime idiomate suo Arabico prosecutus est. Subiiciam tamen Diagramma illius periodi dodecaetericae, quinque linguis primum ab illo perscriptum, & Latine a nobis deinde redditum. ---
(Table1_Page101)


